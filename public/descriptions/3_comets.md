<a name="comets"></a>
# COMETS Scenario
[Gå tilbage](#scenariebeskrivelser)

COMETS scenariet består af politikker som ifølge TIMES-DK modellen kan få Danmark til at overholde et CO2-budget på mellem 400-500 Mt CO2 frem mod 2050 og det inkluderer også drastiske reduktioner af de øvrige drivhusgasudledninger (metan og lattergas). Følges en sådan udvikling kan Danmark blive klimaneutral i 2050, hvilket er i tråd med Paris-aftalens målsætning om at holde den globale temperaturstigning under 1,5 grad. 

Desuden vil CO2-optaget fra ny skov plantet mellem 2050 og 2100 svare til ca. 200-300 Mt CO2, hvilket er med til at sikre at Danmark også på længere sigt også understøtter Parisaftalen.
Vi har prøvet at anvende nogle få generelle virkemidler og politikker på tværs af sektorer, og hvor disse ikke vurderes at have tilstrækkelig effekt har vi tilføjet mere sektorspecifikke politikker. Der er fokuseret på at ramme de store udledninger.

Hovedpillerne i COMETS scenariet er en generel CO2-afgift indført i Danmark, som justerer både afgiften for de kvotebelagte sektorer og de ikke kvoteomfattede op til et afgiftsniveau, der er højt nok til at sikre omstillingen. Derudover et VE iblandingskrav i flydende brændsler, som sikrer omstillingen i de sektorer hvor CO2-afgiften ikke er nok til at sikre fortrængningen af fossile brændsler.

## Minimum CO2-afgift

Minimums generel CO2 afgift for alle sektorer, korrigeres for evt. kvotepris så summen bliver som listet her:

* 2020: 200 kr/t
* 2025: 500 kr/t
* 2030: 800 kr/t
* 2035: 1100 kr/t
* 2040: 1400 kr/t
* 2045: 1700 kr/t
* 2050: 2000 kr/t

De høje CO2-priser sidst i perioden er baseret på de teknologifremskrivninger vi har til rådighed nu. Højst sandsynligt vil nye teknologier dukke op og der vil være uforudsete prisfald på andre, som vil drive den nødvendige CO2-pris ned. Prisen skal derfor løbende opdateres, f.eks. hvert andet år, således at den lige præcis er høj nok til at drive omstillingen.

Biomasse og biobrændsler skal pålægges en CO2-udledningen som følger EU´s VE-direktiv. Dette vil medføre at forbruget af biomasse vil skulle betale en stigende afgift som følger den før nævnte minimumssats for CO2-afgiften. Konkret for halm og træflis, vil det betyde en marginal stigning i prisen på 8 og 10 DKK/GJ i 2050, såfremt det er transporteret over kortere distancer f.eks. nationalt, hvorimod træflis fra Baltikum vil have en øget omkostning på 30,4 DKK/GJ. Ligeledes vil importerede biobrændsler afgiftsbelægges, i henhold til af deres CO2-udledninger i beregnet som defineret i VE-direktivet.

## Minimum iblandingskrav
Til beregning af iblandingsprocent bruges EU’s regneregler inklusiv VE-direktivets CO2-reduktionsbidrag for forskellige typer af biobrændsler. 

VE iblandingskrav for luftfart og søfart
- 2025: 5%
- 2030: 10 %
- 2035: 15 %
- 2040: 30 %
- 2045: 50 %
- 2050: 100 %

Iblandingskrav for almindelig benzin og diesel, gælder også forbrug af benzin og diesel i industrien). 

- 2020: 8%
- 2025: 15 %
- 2030: 30 %
- 2035: 45 %
- 2040: 70 %
- 2045: 100 %

## Sektorspecifikke politikker

### El- og varmesektoren

Afsat pladser til havvindmølleparker, 

- Minimum 4 og 6.5 GW samlet kapacitet i hhv. 2025 og 2030. Det betyder ca. 2 parker af 800 MW inden 2025 og 3 yderligere af 900-1000 MW størrelse inden 2030. Dvs. sagsbehandlingsprocessen for havmølleparker skal speedes op for at det kan nås.

Evt. støtte udfasningen af kulkraftværker, dvs. støtte til tidlig lukning af Nordjyllandsværket og Fynsværket - senest i 2025.

- Havvindmølleparker skal erstatte den tabte produktion
- Varmebehovet skal dækkes via eksisterende biomasseværker, overskudsvarme fra industri og raffinaderier, samt store varmepumper.
- Fjerne overskudsvarmeafgiften for fossilfri og el-baseret overskudsvarme


### Transport
Bilparken skal frem mod 2035 gradvist omstilles til næsten 90 % fossilfrihed:

- Stop salg af traditionelle biler som bruger fossile brændsler senest i 2030, gerne tættere på 2025 (kan være i strid med EU lov)
- Årlig korrektion af effektivitets-afgiftsfritagelsen stigning med 1 km/l årligt frem mod 2030 og 2 km/l mellem 2030 og 2050. Dette vil sikre provenuindtægterne samt en gradvis forøgelse af registreringsafgiften for fossile og ineffektive biler. Alternativt kan roadpricing indføres
  * Dette system indføres også for den grønne ejerafgift, hvor en årlig stigning sikrer et forsat incitamentet til at skifte ældre og ineffektive biler til nyere biler
  * Effekten af disse tiltag vil være at prisen på mellemklasse benzin- og dieselbiler frem mod 2030 stiger med ca. 30-40.000 kr., samtidig vil hybridbiler og elbiler frem mod 2025 og 2030 falde i pris til samme niveau som nuværende benzin- og dieselbilers forbrugerprisniveau.
(Et sådan tiltag er ikke i modstrid med EU-lov, men gør blot fossile biler mindre økonomisk attraktive).

### Industri
Der er behov for yderligere forskning inden for store varmepumper i industrien, så industrien kan blive mindre afhængig af biomasse. 

Cementproduktion skal have tilladelse til udvikling og udnyttelse af CCS. Denne industri har en speciel udfordring, da selve processen udleder CO2, uafhængig af hvilket type brændsel der bruges. Der er fortsat behov for forskning og videre udvikling i cementtyper for at minimere behovet for dyre CCS teknologier.

I scenariet er ikke indført tiltag i industrien ud over de generelle tiltag nævnt tidligere, men det kræver en fortsat teknologisk udvikling før industrien kan blive CO2-neutral og CCS teknologier bliver en nødvendig del af løsningen.

### Landbrug
Store dele af landbruget skal omlægges hvis vi skal overholde den danske målsætning om at blive klimaneutral i 2050. Det betyder at på det tidspunkt skal CO2 optaget fra LULUCF modsvare landbrugets udledninger af drivhusgasser. 

- De kulstofholdige jorde skal omlægges til skov og natur 
- Derudover skal ca. 40 % af landbrugsjorden omlægges til åben natur og skov 
- Udledningerne fra husdyr skal også sænkes med 40 % inden 2050, via ændret fodersammensætningen og reduktion i antallet af husdyr - især kvæg.

